<h3>Hvað er Go?</h3>

<p>Go er borðleikur sem á rætur sínar að rekja til Kína til forna. Sumir sagnfræðingar halda því fram að leikurinn geti verið eldri en 4000 ára en almennt er fallist á að hann sé að minnsta kosti 3000 ára gamall. Samkvæmt þjóðsögum á kínverskur keisari að hafa fundið leikinn upp meir en 2000 árum fyrir Krist til þess að siða son sinn og kenna honum að hugsa. Markmið leiksins er einfalt; að umkringja og ná yfirráðum yfir stærra svæði á borðinu en andstæðingurinn. Leikmenn skiptast á að leggja niður steina, svarta og hvíta, sem upp frá því eru ekki hreyfðir nema þeir séu handsamaðir. Þá eru þeir teknir af borðinu.</p>

<div style="text-align: center;"><img class="content-pic" src="/images/ukiyo-e.jpg" alt=""></div>

<p>Stærð borðanna sem Go er leikið á er ekki fastákveðin en þó eru þau yfirleitt 9x9, 13x13 eða 19x19 reitir að stærð. 19x19 er algengasta stærðin og sú sem notuð er í víðast hvar í keppni og leik en smærri borðin henta vel fyrir styttri leiki og fyrir byrjendur að læra. Borðin sem sjá má á myndunum hér að ofan og neðan og í leiknum hér til hliðar eru 19 reitir á kant. </p>

<div style="text-align: center;"><img class="content-pic" src="/images/samsung10-semifinal.jpg" alt=""></div>

<p>Eitt að því fyrsta sem fólk tekur eftir þegar það fylgist með goleik er að steinunum er leikið á samskeytum línanna, ekki inn í kassana sem þær mynda; þannig eru borð 19 reitir á kant en ekki 18. Á þetta stórum borðum eru möguleikarnir svimandi margir. Mönnum hefur reiknast til að möguleikar á mismunandi leikjum á 19x19 borði séu fleiri en frumeindir í alheimnum. Leikurinn sjálfur er þó ekki eins flókinn og þeir útreikningar gefa til kynna og fremur einfaldur og auðlærður.</p>

<p>Nánar um reglur og gang leiksins á <a href="http://wiki.igo.is/Byrjendur/Hva%f0ErGo">wiki.igo.is</a>

<p>Hægra megin á síðunni má sjá vinsælasta leikinn þessa stundina á <a href="http://pandanet-igs.com/">Pandanet IGS</a>, einum af stærri Goþjónum á netinu þar sem menn geta hist og spilað.</p>

<br /><br />
